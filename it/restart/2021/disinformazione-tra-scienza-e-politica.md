---
layout: page
title: "Disinformazione tra scienza e politica. Quali risposte?"
lang: it
ref: disinformazione-tra-scienza-e-politica
permalink: /it/restart/2021/disinformazione-tra-scienza-e-politica
image: /assets/images/restart/disinformazione-tra-scienza-e-politica.png
child_of_ref: restart-2021
---

Le strategie di disinformazione individuano un fenomeno ben più complesso delle
semplici notizie false, in quanto includono un elemento di intenzionalità, di
ripetitività, di sistematicità e di viralità o comunque di «targetizzazione»
del destinatario in favore di precisi obiettivi di tipo economico e/o politico.

La disinformazione è una strategia quando essa è costruita esattamente per
essere creduta dal destinatario, il quale, grazie alla profilazione dei propri
dati, rivela all’algoritmo quali tipologie di argomenti ne possono attrarre
l’attenzione. Come ha scritto Hannah Arendt, «il bugiardo ha il grande
vantaggio di sapere in anticipo cosa l’ascoltatore desidera o si aspetta di
sentire».

E gli algoritmi, sulla base del dato profilato, rendono questa conoscenza
minuziosa e personalizzata.

La profilazione dei dati e la distorsione degli algoritmi possono essere
strumenti straordinariamente efficaci di propaganda politica, diretta e
indiretta, in contesti ancora non disciplinati da norme come quelle che
riguardano, ad esempio, radio e Tv.

Così pure il potere politico, come capacità di influenzare la formazione
dell’opinione pubblica, specie alla vigilia di importanti appuntamenti
elettorali, utilizza strategie di micro-targeting politico e di
disinformazione, spesso alimentate da temi divisivi e da campagne di
discriminazione o da espressioni d’odio (hatespeech) nei confronti di gruppi o
categorie di persone.
