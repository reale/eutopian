---
layout: page
title: "La transizione energetica: rischi e opportunità"
lang: it
ref: transizione-energetica-rischi-opportunita
permalink: /it/restart/2021/transizione-energetica-rischi-opportunita
image: /assets/images/restart/transizione-energetica-rischi-opportunita.png
child_of_ref: restart-2021
---

Le tematiche ambientali sono al centro dell’agenda della comunità internazionale che da tempo è impegnata nel
perseguire il disaccoppiamento tra crescita economica ed emissioni GHG. Con l’Accordo di Parigi, la sostenibilità
e la transizione energetica sono divenuti a tutti gli effetti i driver per lo sviluppo e la crescita economica ed
industriale.

L’Unione Europea ha già da tempo adottato una strategia politica e di sviluppo incentrata sull’integrazione tra
economia e ambiente, definendo nel tempo obiettivi specifici di decarbonizzazione. Con il Green Deal l’Unione
europea riconosce che al tema della sostenibilità ambientale andrà coniugato quello della competitività e della
inclusione sociale. Per raggiungere dunque l’obiettivo di riduzione del 55% delle emissioni GHG al 2030 fino alla
neutralità carbonica al 2050 sarà importante guardare alla strategia europea come ad un fattore abilitante di
investimenti e di opportunità di crescita, assicurando un contesto favorevole in cui liberare risorse finanziarie.

In questo quadro anche il nostro Paese sarà chiamato ad allineare il Piano Energia e Clima al nuovo obiettivo di
decarbonizzazione con l’auspicio che la visione trasversale della Commissione europea possa rappresentare
anche per l’Italia il volano per realizzare una transizione energetica efficace e sostenibile nel tempo.

Un approccio, quello olistico e inclusivo, che per Confindustria Energia consentirebbe di valorizzare i processi di
riconversione e trasformazione dei settori energetici convenzionali e allo stesso tempo la crescita delle rinnovabili
e delle filiere innovative, come quella dell’idrogeno a beneficio dell’intero sistema industriale. A sostegno di tali
interventi andrebbero individuate misure di semplificazione del quadro regolatorio e del permitting che allo stato
attuale può condizionare il raggiungimento degli obiettivi ambientali nei tempi previsti. In uno scenario che vede la
crescita economica dissociarsi dall'uso delle risorse, andranno poi meglio valorizzate le iniziative nel campo
dell’economia circolare basato sulla leva rigenerativa, sul risparmio e riutilizzo delle risorse e su processi virtuosi di
simbiosi industriale e/o di condivisione di risorse e sinergie con il territorio circostante.

Su questa logica è stato realizzato lo Studio sulle infrastrutture energetiche primarie, dalla cui analisi sono emersi
gli importanti effetti economici, ambientali e sociali derivanti dal piano degli investimenti programmati dalle aziende
del comparto energia nel prossimo decennio evidenziando una convergenza tra le parti coinvolte nell’impegno
verso gli obiettivi di sostenibilità e di decarbonizzazione. Sono inoltre state individuate una serie di proposte lungo
tutta la filiera energetica volte a garantire certezza e snellimento degli iter autorizzativi in quanto fattore in grado di
pregiudicare il buon esito degli investimenti.

Un contributo importante agli obiettivi di decarbonizzazione potrà provenire dal settore dei trasporti che da solo
rappresenta un quarto delle emissioni antropiche di CO2, e che dovrà giocare un ruolo determinante nel processo
di transizione, operando una progressiva trasformazione verso un sistema di mobilità sempre più sostenibile che
vedrà lo sviluppo di sempre più efficienti sistemi di mobilità collettiva, l’utilizzo di energia rinnovabile e carburanti
innovativi a sempre minore impronta carbonica. In tale contesto, si auspica un approccio più equidistante rispetto
alle scelte tecnologiche e l’introduzione di metodologie di LCA (Life Cycle Assessment) per il computo delle
emissioni nell’intero ciclo di vita e valorizzare in modo più oggettivo le soluzioni più virtuose.

L’attenzione al tema delle competenze e formazione ha consentito poi a Confindustria Energia di approfondire
l’aspetto sociale della transizione, monitorando gli importanti cambiamenti e le iniziative introdotte dalle Aziende
nel valorizzare l’importante patrimonio di know-how e professionalità già esistente e nella ricerca di nuove figure
professionali secondo le prospettive di trasformazione e sviluppo del settore.

In questo quadro, se è vero che la proposta di Piano Nazionale di Ripresa e Resilienza conferma nella sua
programmazione il ruolo della sostenibilità quale leva per la ripresa economica del nostro Paese, per Confindustria
Energia il piano degli interventi dovrà necessariamente essere leva per nuove opportunità di sviluppo delle filiere
innovative e per accelerare e valorizzare i percorsi pianificati e già avviati dalla filiera energetica verso gli obiettivi
di decarbonizzazione e sempre più verso un modello di sviluppo circolare.

In questo scenario per essere efficienti ed efficaci dovremo anche poter contare su una pianificazione certa degli
interventi e investimenti da realizzare e su un sistema di governance di riferimento che possa fungere da
connettore tra i diversi stakeholder coinvolti nel Sistema.
