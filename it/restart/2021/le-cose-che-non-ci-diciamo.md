---
layout: page
title: "Le cose che non ci diciamo (fino in fondo)"
lang: it
ref: le-cose-che-non-ci-diciamo
permalink: /it/restart/2021/le-cose-che-non-ci-diciamo
image: /assets/images/restart/le-cose-che-non-ci-diciamo.png
child_of_ref: restart-2021
---

Nel dibattito pubblico italiano sembra sempre mancare un pezzo di verità: pur
di raggranellare qualche briciola di consenso e soddisfare gli appetiti di
lobby e gruppi di potere, avanza inesorabile una narrazione di comodo che ci
esenta da qualsiasi responsabilità personale e collettiva. Per questa ragione
Ferruccio de Bortoli, con lucidità impietosa, sottolinea quelle storture e quei
pericoli che troppo spesso in Italia vengono sottaciuti. Perché non ci diciamo
fino in fondo che spendiamo più di quanto dovremmo, senza preoccuparci della
crescita del debito pubblico; che non possiamo vivere di sussidi statali senza
creare reddito; che è illusorio voler difendere l’occupazione finanziando con i
soldi dei contribuenti aziende senza futuro. La crescita del capitale umano
viene spesso trascurata, la cultura scientifica è poco diffusa, e dilaga un
antieuropeismo populista privo di solide ragioni economiche. Ma è solo
recuperando lo spirito migliore che da nord a sud abbiamo dimostrato nelle dure
settimane di autoreclusione che possiamo affrontare una volta per tutte le
nostre lacune per tornare ad avere fiducia nel domani, autentico propellente
per una forte ripresa nazionale.
